<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT XI.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT XI.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l2t4c11">
        <head xml:id="admda-l2t4c11-Hd1e128">CAPUT XI.</head>
        <head xml:id="admda-l2t4c11-Hd1e131" type="question-title">In quo declaratur qualiter sensus communis est unus et
          indivisibilis, et qualiter diversus.</head>
        <p xml:id="admda-l2t4c11-d1e134">At vero objiciet forte aliquis, quod ea quae dicta sunt, esse vera non possunt, quia idem
          numero in uno indivisibili tempore non potest simul moveri contrariis motibus. Constat
          autem quod judicans de sensibus oportet moveri ab ipsis sensibus : judicans igitur de albo
          et dulci, vel de albo et nigro, quoniam eadem vel altera sunt, oportet quod simul moveatur
          motu formae utriusque : hoc autem impossibile videtur : si enim dulce sic, hoc est,
          secundum proprietatem formae suae movit sensum et intelligentiam, amarum movebit utroque
          modo vel motu contrario, et album iterum movet secundum aliam : formationis autem
          diversitas oritur a formarum contrarietate : et sic idem numero et indivisibile movetur in
          tempore indivisibili motibus contrariarum formarum, quod est impossibile. Et licet hoc uno
          verbo solvere possemus dicentes, quod formae non habent contrarietatem nisi prout sunt in
          materia per esse materiale : et intentiones contrariorum in anima acceptae non sunt
          contrariae, et ideo in eodem esse possunt : tamen quia intendimus ad plenum declarare
          qualiter sensus communis unus et non unus sit, aliter solvimus inductam dubitationem : et
          primo volumus dare solutionem ad hominem, <cb ed="#B5" n="b"/>
          <!-- 310 b --> postea autem solutionem veram quae demonstrat veritatem naturae sensus
          communis. Dicimus igitur primo, quod sensus communis est quoddam inseparatum, et
          indivisibile est judicium ejus, et in tempore indivisibili secundum suum subjectum : esse
          autem suum est divisum et separatum : contingit igitur dicere, quod quodammodo inseparatum
          et indivisibile sentit diversa et separata : et contingit dicere, quod divisum et
          separatum quodammodo, alio modo est illud quod sentit divisa et separata : dicimus enim,
          quod nullius sensibilis judicium perficitur in organo proprii sensus qui recipit illud
          sensibile, sed omnes particulares nervi qui ad organa propriorum sensuum diriguntur, et
          concavi sunt ut in eis discurrat spiritus qui est vehiculum virtutis sensitivae,
          diriguntur ad anteriorem cerebri partem, quae medietas quaedam est, et symphoniace
          composita ad omnia sensata propria, et nullum habet sensum potentem omnes suscipere, et
          ibi est organum sensus communis : et ab illius unitate sensibilis virtus quae est sensus
          proprii, eo quod est finis sensuum, est una loco et subjecto, sed pluralitate formarum
          particularium sensuum est plures. Omnes enim proprii sensus emanant ex ipso.</p>
        <p xml:id="admda-l2t4c11-d1e141">Et dicemus tunc solventes inductam dubitationem, quod non est inconveniens quod id quod
          est uno modo unum et alio modo plura, sentiat diversa et contraria. Ista autem solutio
          licet impediat objectionem quoad hominem, non tamen solvit inductam dubitationem quoad
          materiam sensus communis. Idem enim subjecto et indivisibile est potentia habens contraria
          : et si intelligatur divisum per subjectum, adhuc potentia habet contraria : et ideo
          contraria potentia insunt ei quod est indivisum subjecto, et ei quod est divisum : sed
          esse ejus quod actu habet contraria, non potest <pb ed="#B5" n="311"/> <cb ed="#B5" n="a"/> esse indivisum subjecto, sed oportet divisum subjecto sit. Contraria enim actu non
          possunt in subjecto eodem esse : et ideo in eo quod agit aliquid per formas contrariorum,
          oportet quod sit divisum : igitur impossibile est album et nigrum esse simul in eodem
          subjecto : ergo non potest aliquid pati per receptionem speciei eorum actu unum et
          indivisibile subjecto : sed secundum prius habitam solutionem sic se habent sensus
          communis et intelligentia, quoniam vel quando habent species contrariorum et diversorum.
          Dictum est enim quod sunt unum subjecto, et plures secundum formas derivatas ab ipsis :
          non ergo conveniens fuit dicta solutio. Convertemus ergo sermonem et dicemus, quoniam
          sensus communis est sicut terminus sensuum particularium : et quia terminus est forma,
          apprehensio enim diversorum sensatorum est ad hoc finaliter ut discernatur convenientia et
          differentia quae est inter ea : et quia terminus talis et finis est forma, ideo dicemus
          sensum communem essentialiter et formaliter unum et indivisibilem esse, et per subjecta
          particularia ad quae dirigitur virtus ejus, esse plures.</p>
        <p xml:id="admda-l2t4c11-d1e148">Eo modo quo mathematici quidam dicunt punctum in circulo quo dicitur esse centrum unum in
          substantia et forma, non in quantum duo sunt, quia sic in se indivisibile est et non ex
          diversis compositum : et hoc modo non discernit nisi unum quod est medium circuli. Per hoc
          autem quod ipsum substantialiter est medium circuli, est ipsum principium aequalitatis
          linearum protractarum ab ipso ad circumferentiam. Sic uno et unum et multa discernuntur.
          Oportet enim unum esse per substantiam et formam per quod judicatur in omnibus aequalitas,
          et oportet ipsum esse plura per hoc quod est plurium quibus sua medietas dat aequalitatem
          : et sic dividitur quodam<cb ed="#B5" n="b"/>
          <!-- 311 b -->modo per attributionem et influentiam, et non per substantiam et formam,
          quoniam substantia una est : et forma medians, quae est causa aequalitatis, una est :
          secundum tamen quod dividitur, non unum est : quia et sic bis utitur eodem signo : hoc
          enim modo significat divisionem diametri in puncto quod est centrum : et est attribuens
          uni semidiametro aequalitatem per hoc quod est ejus principium : et aequalitatem attribuit
          alteri per hoc quod est ejus finis : et in quantum sic uno termino ut duobus utitur :
          judicat enim duo, quia judex est aequalitatis duarum semidiametrorum, et sic separata
          sunt, ut quodam separato dijudicata. In quantum vero est unum in forma et substantia
          mediationis, fit judicium unius et multorum unitorum uno quodam et simul. Unius enim
          totius circulationis judicium est unum centrum, et multarum linearum aequalium est
          judicium per unicam centri mediationem : eo quod illa causa universalis est omnis
          aequalitatis, quae est in lineis ab eodem centro ad circumferentiam protractis. Sic omni
          eodem modo dicimus sensum communem formaliter principium omnium sensuum particularium, et
          esse formam a qua est influentia in omnibus propriis sensibilibus, et esse unum in
          substantia et forma sensibilitatis, sed distinctum per hoc quod influit particularibus
          organis particulares sensus, et prout dirigit sensum huic vel illi proprio organo : et sic
          judicium diversorum sensibilium per hoc quod dicit esse ea altera vel eadem ad invicem,
          est per unum in forma et substantia et per diversa, per hoc quod illud unum aliquid
          attribuitur diversis, et influentiam habet super diversa : et hoc non dicitur diversum
          nisi per hoc quod est diversorum, simpliciter tamen unum et indivisum est.</p>
      </div>
    </body>
  </text>
</TEI>