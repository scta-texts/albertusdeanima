<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT III.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT III.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l2t3c3">
        <head xml:id="admda-l2t3c3-Hd1e128">CAPUT III.</head>
        <head xml:id="admda-l2t3c3-Hd1e131" type="question-title">De adaptatione dictae distinctionis potentiae ad potentiam
          sensitivam.</head>
        <p xml:id="admda-l2t3c3-d1e134">Volentes autem adaptare ea quae dicta sunt ad potentiam sensitivam, dicendum quod mutatio
          potentiae sensitivae ad primam perfectionem ipsius, est a generante : potentiarum enim
          apprehensivarum quaedam complentur prima perfectione a materia vel natura, et quaedam per
          experimentum et studium : a natura quidem, sicut potentia sensitiva ad sentire : per
          experimentum autem et tempus, sicut intellectiva : ab ipsa enim generatione generante et
          dante formam sensitivam, datur etiam actus primus sensus, quo sensus sentire potest quando
          voluerit, quando nihil est extra prohibens. Dico autem extra prohibens nihil, quia et
          medii aliqua dispositio impedire potest sensum, et absentia sensibilis : sicut et
          scientiae habens habitum, considerare poterit quando voluerit, quando nihil est extra
          prohibens.</p>
        <p xml:id="admda-l2t3c3-d1e137">Cum igitur generatum est complete sentiens, tunc jam habet habitum perficientem sensum
          prima perfectione, quae est sicut scientia, quae est primus actus in intellectu : sentire
          autem secundum actum qui est secunda perfectio, quod est <cb ed="#B5" n="b"/>
          <!-- 235 b --> quando recipitur species sensibilis in sensu, est sicut considerare se
          habet ad scientiam. Sed in hoc est differentia, quia activa et motiva ad operationem
          sensus sunt extra, sicut visibile et audibile : eo quod species sensibilium non movent
          sine praesentia materiae : et quia materiae praesentiam necesse est esse extra, ideo
          sensibilia moventia sensum ad sentire secundum actum, necesse est esse extra in omnibus
          sensibus.</p>
        <p xml:id="admda-l2t3c3-d1e144">Hujus autem causa est, quia, sicut jam tetigimus, singularium secundum actum est sensus,
          hoc est, sensus secundum actum secundum quem sentire est singularium, quae singularia sunt
          per materiam individuata, sine cujus potentia forma sensibilis nullo modo apprehenditur.
          Scientia autem est eorum quae actu universalia sunt : et haec sunt abstracta non solum a
          materiae praesentia, sed ab omnibus quae accidunt formae secundum quod est in materia
          individuata, sicut est figura, et ubi, et quando, et caetera hujusmodi. Haec autem
          universalia sic separata, quodammodo sunt in ipsa anima : quia imagines sunt in anima : et
          ab ipsis abstrahitur universale quod movet intellectum possibilem : et ideo non
          simpliciter, sed quodammodo sunt in anima. In phantasmate autem universalia sunt non
          secundum actum universalia, sed potentia quae per abstractionem intellectus fiunt
          universalia simplicia : et quia universale in phantasmate est intus in anima, et non
          extra, nec exigit materiae praesentiam, ideo est in potestate animae intelligere cum
          velit. Sentire autem non est in potestate ejus cum velit, quia movens sensum exigit
          materiae praesentiam, quae non est praesens in anima : assentire enim necessarium est
          sensibile movens sensum secundum materiae praesentiam. Sicut autem diximus de sensu qui
          exigit materiae praesentiam, ita se habet de scientia sensibilium secundum <pb ed="#B5" n="236"/> <cb ed="#B5" n="a"/> quod sensibilia sunt : causa enim ipsa sciendi et sentiendi
          est species movens sensum secundum materiae praesentiam, sicut causa intelligendi est
          universale in phantasmatibus movens intellectum. Causa autem quod oportet esse sensibile
          extra, est quia sensibilia sunt singularium quae sunt in materia, et haec sunt exteriora.
          Sed quia de his quae ad intellectum pertinent, hic certificare non possumus, tempus fiet
          in quo accipiemus principium loquendi de ipsis in sequentibus hujus libri.</p>
        <p xml:id="admda-l2t3c3-d1e152">Nunc autem tantum sit determinatum, quod non simpliciter sive uno modo dicitur id quod in
          potentia dicitur aliquid, sed aliud quidem dicitur potentia materiali et imperfectum,
          sicut dicimus puerum posse militare : aliud autem, sicut dicimus posse militare eum qui
          habet aetatem et habet habitum militiae, non militat autem in opere. Et sic similiter
          dicitur dupliciter sensitivum, sicut diximus, sicut si dicamus imperfectum secundum organa
          sensus posse sentire, et sicut dicamus posse sentire perfectum secundum organa sensus.</p>
        <p xml:id="admda-l2t3c3-d1e155">Et quia horum sic in potentia existentium differentia usualiter non est nominata, ideo
          oportuit nos determinare, quia sic differunt et quomodo differunt, ne potentia activa
          semper perfecta esse credatur : et quia nomina propria non habemus, uti nos oportet nomine
          alterationis et passionis in istis tanquam propriis nominibus : cum tamen non nisi extenso
          nomine eis conveniat, sicut supra diximus, sensitivum potentia est animal sensibile ut
          sensibile in actu sit, et non tamen ipsum sensibile : quia forma sensibilis extra <cb ed="#B5" n="b"/>
          <!-- 236 b --> prout est in ipso sensibili, non recipitur in sensu, sed intentio ejus : et
          si reciperetur in sensu secundum esse quod habet in re, tunc haberet duo esse : et
          oporteret dicere quod oculus aliquando esset albus, aliquando niger, aliquando alterius
          coloris, quod non est verum. Est igitur id quod est in sensu nec sensibile, quia est
          intentio sensibilis : et non est ipsum sensibile, quia non confert illud esse sensui, quod
          confert rei quae extra sentitur.</p>
        <p xml:id="admda-l2t3c3-d1e162">Sed forte objiciet aliquis, quod cum sensatorum species non moveant sensum secundum esse
          materiale quod habent in sensibili re extra, sed potius secundum quod est intentio
          spiritualis in sensu accepta, oportet, quod habeant motorem unum qui in omnibus causa est
          illius spiritualis, sicut etiam intellectiva habent motorem unum, qui in omnibus causat
          formam simplicis intelligibilis. Nec convenienter dici potest, quod esse spirituale
          habeant intentiones sensibiles ex hoc quod recipiuntur in subjecto spirituali : quia magis
          est rationabile causam diversitatis esse spiritualis et materialis ipsorum sensibilium
          esse ex diversitate motoris, quam ex diversitate subjecti : quia subjectum non
          diversificat moventia, sed potius e converso : intentiones autem spirituales sensibilium
          sunt moventes. Haec autem dubitatio magna indiget consideratione, et in sequenti capitulo
          secundum facultatem nostram determinabitur.</p>
      </div>
    </body>
  </text>
</TEI>