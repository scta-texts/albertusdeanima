<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT V.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT V.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l2t1c5">
        <head xml:id="admda-l2t1c5-Hd1e128">CAPUT V.</head>
        <head xml:id="admda-l2t1c5-Hd1e131" type="question-title">In quo probatur, quod oportet quaerere aliam adhuc
          diffinitionem, quae dicit causam superius habitae.</head>
        <p xml:id="admda-l2t1c5-d1e134">Quoniam autem in prooemiis diximus, quod diffinitiones universales ex quibus non
          contingit causas accidentium subjecti cognoscere neque conjecturari de ipsis facile, sunt
          dialecticae et vanae omnes, et <cb ed="#B5" n="b"/>
          <!-- 199 b --> nos jam diffinitionem quae solum dicit quid est anima, assignavimus, non
          sumus contenti in ea : quia oportet nos cognoscere non solum quid est anima in se, sed
          etiam partes animae cognoscere, et causas accidentium per se ipsis partibus demonstrare.
          Accidentia per se et opera animae maxime secundum partes ei attribuuntur, et ideo oportet
          nos aliam investigare quae in partibus animae propriam naturam et esse demonstret :
          quoniam nos in prooemiis jam invenimus quod secundum unamquamque partem animae, altera et
          altera est et ratio animae, et non est diffinibilis anima una ratione universali, quae
          applicetur omnibus partibus ejus. Hoc autem in dicta superius diffinitione contingit, in
          qua etiamsi diffinientia animam univoce sumerentur, non sufficerent ad naturam animae in
          proprio partium esse cognoscendam. Nunc autem non univoce sumpta sunt : quoniam non una et
          eadem ratione actus est intellectiva anima cum sensitiva, cum una sit separata, et altera
          sit virtus in corpore. Neque in una et eadem ratione actus corporis physici est sensitiva
          cum vegetativa, cum videamus sensitivam esse cognitivam et acceptivam spiritualium
          specierum a sensibilibus, et vegetativa nihil spiritualiter accipit vel operatur.</p>
        <p xml:id="admda-l2t1c5-d1e141">Hac igitur necessitate oportet iteratam facere investigationem de animae diffinitione :
          quoniam in tali via quando agitur de partibus, fit aliquando certum id quod est secundum
          naturam et rationem notius, ex his quae incerta sunt secundum rationem et naturam, certis
          tamen quoad nos : tentandum est nobis iterum sic per viam istam aggredi de anima, quia
          anima talis est substantia quae multum elongata est a sensibus nostris, et non subjicitur
          sensibus nisi quoad opera, et opera sunt partium ejus : et ideo quoad nos sunt notiores
          partes quam ipsa secundum se anima. Sic enim diximus diffini<pb ed="#B5" n="200"/> <cb ed="#B5" n="a"/>tivam rationem non solum ostendere quod quid est, sed oportet etiam quod
          ostendat causam quare insunt ei per se accidentia, quae praecipue animae secundum partes
          insunt. Rationes autem terminorum diffinientium quas nunc in praecedentibus adduximus,
          sunt sicut conclusio demonstrata per aliud principium. Quaedam enim ratio non dicens nisi
          quid est per aliud scita, sicut conclusio, quae ad hoc ut sciatur, alio indiget principio
          quod est medius terminus. Ratio autem dicens simul propter quid et quid illa est, sicut
          demonstratio per se scita, et per quam scitur conclusio. Est autem de hoc in secundo
          Posteriorum dictum. Si enim quaeratur quid est tetragonismus sive quadratum, cui accidit
          per se aequale esse quadrangulo altera parte longiori, dupliciter diffiniri potest : et
          una diffinitio non dicet nisi quid est quod substat passioni, altera autem dicet causam
          quare inest ei talis passio. Si enim diffiniatur sic : tetragonismus est orthogonum
          aequilaterale, quatuor lineis contentum, aequale quadrangulo altera parte longiori, non
          dicet nisi quid est absolute quod substat passioni. Si autem diffiniatur sic :
          tetragonismus est inventio media rei, hoc est, inventio proportionis quantitatum ex quibus
          fit tetragonismus, et altera parte longius quadrangulum, dicet causam quare inest ei talis
          passio, quod est scilicet aequalis tetragonismus altera parte longiori quadrato.</p>
        <p xml:id="admda-l2t1c5-d1e148">Ad hoc autem intelligendum propter doctrinae bonitatem oportet de Geometriae quinto libro
          aliquid interponere. Sciendum igitur quod ex omnibus tribus quantitatibus quae sunt
          continuae proportiones fit necessario tetragonismus et quadrangulum altera parte longius,
          neque possunt hae duae figurae fieri ex pluribus quantitatibus, neque ex paucioribus.
          Sicut enim accipitur ex secundo Euclidis, quadratum aequilaterum et aequiangulum sub una
          linea dicitur contineri : quoniam fit ex una et eadem linea in se producta, et aequale in
          quantitatibus causatur ab <cb ed="#B5" n="b"/>
          <!-- 200 b --> unitate quantitatis. Manifestum autem est quod dicitur in numeris : si enim
          quemcumque numerum in seipsum duxero, quadratum perficio, sicut bis duo, vel quater
          quatuor, et sic deinceps. Quadratum igitur ex unica provenit quantitate. Quadrangulum
          autem altera parte longius sub duabus necessario lineis et non pluribus continetur : habet
          enim haec figura duo opposita latera aequalia : et duo quaelibet quae sibi invicem in
          angulo applicantur, habet inaequalia. Sunt ergo ibi duae aequalitates diversae et duae
          inaequalitates. Sicut igitur una per totum aequalitas ab una surgit quantitate, ita
          necesse est quod duae aequalitates duabus interceptae inaequalitatibus a duabus surgant
          quantitatibus : et sic necesse est ipsum sub duabus lineis contineri. Hoc autem est
          manifestum in linearibus numeris : binarius enim et ternarius duae sunt inaequales
          quantitates : et si duxero unum in alium, perficimus quadrangulum altera parte longius, ut
          si dicam, bis tria, vel ter duo : longius enim est quam sit latum bis tria, et latius quam
          sit longum ter duo : igitur probatum est quadratum et altera parte longius quadrangulum ex
          tribus quantitatibus fieri, et neque ex pluribus neque ex paucioribus. Quotiescumque autem
          uniuntur tres quantitates continuae proportionis, tunc ex illis fiunt quadrata et altera
          parte longius aequales omnino. Continuam autem voco proportionem, quando in una et eadem
          proportione, in qua se prima habet ad mediam, habet se ad tertiam. Et hoc in numeris est
          manifestum : accipiantur enim 12. 6. 3. In his enim primus est duplus ad medium, et medius
          duplus ad tertium. Ducamus autem medium in seipsum faciendo tetragonismum, dicendo sexties
          sex fiunt triginta sex : et ducamus primum in tertium faciendo altera parte longius
          quadrangulum, dicendo duodecies tria, vel ter duodecim, et fiunt similiter triginta sex.
          Aequale igitur est quadratum mediae proportionis ad altera parte longius <pb ed="#B5" n="201"/> <cb ed="#B5" n="a"/> quadrangulum extremarum proportionum. Idem omnino evenit si
          accepero in alia proportione continuas tres quantitates, sicut si velim accipere
          sesquialteras, sicut 9. 6. 4 : primus enim continet secundum totum et alteram ejus partem,
          et similiter medius continet tertium et alteram partem ejusdem : igitur continue
          sexquialtera est in eisdem proportio. Continuamus igitur quadratum ducendo medium in
          seipsum, dicendo sexties sex, et fiunt triginta sex, ut prius : et si ducamus extremos in
          se invicem ita quod unum in alium, dicendo nonies quatuor, vel quater novem, perficiemus
          tantumdem, hoc est, triginta sex. Idem est omnino in sexquitertiis, sicut si accipiamus
          16. 12. 9 : omnes enim isti in continua sunt sequitertia proportione, et per omnia fiat ut
          prius. Summa enim proveniens ex duo decies duodecim est centum quadraginta quatuor, et
          tantumdem valet summa proveniens ex nonies sedecim, vel e converso ex sedecies novem.
          Patet igitur quod diffiniens quadratum quod est tetragonismus, et dicens quod est
          orthogonum aequilaterum quadrilaterum aequale altera parte longiori quadrangulo, non dicet
          nisi quid est : dicens autem quod est in continuae proportionis tribus quantitatibus
          mediae proportionis inventio, dicit propter quid tetragonismus est aequale altera parte
          longiori quadrato. Et prima quidem diffinitio cum non dicat nisi quia inest passio
          subjecto, est conclusio demonstrationis : quia ad hoc inducitur demonstratio ut passio
          probetur inesse subjecto. Secunda autem est medium quod est principium demonstrationis,
          quia per ipsum probatur passio inesse subjecto : sicut omnis figura producta a media
          proportione continua in se ducta, quae tantum vincit tertiam, quantum vincitur a prima,
          aequalis est ei quae fit ex ductu primae proportionis in tertiam. Tetragonismus autem est
          figura consurgens a media continua proportione ducta in seipsam, quae tantum vincit
          tertiam quantum vincitur a prima : ergo est <cb ed="#B5" n="b"/>
          <!-- 201 b --> aequalis quadrangulo altera parte longiori : quod fit ex ductu primae in
          tertiam : et sic patet quod mediae continuae proportionis inventio dicit causam aequalis
          quadrati ad altera parte longius quadrangulum.</p>
        <p xml:id="admda-l2t1c5-d1e164">Sic igitur est etiam in diffinitionibus aliarum rerum. Oportet enim quod id quod
          communiter rei attribuitur, sicut animae attribuitur quod sit actus corporis physici, per
          causam propriam inesse probetur : et hoc non potest fieri nisi tali diffinitione animae
          inventa, quae dicit causam quare anima sit actus corporis : hoc autem erit si acceperimus
          secundum quamlibet partem animae, quod ipsa est principium et causa hujus vitae quae
          exercetur in corpore physico : tunc enim habebitur propositum. Cum enim habuerimus quod
          quidquid essentialiter est principium et causa hujus vitae quae exercetur in corpore
          physico organico, est actus physici corporis organici, et conjunxerimus istam, quod anima
          essentialiter est principium, et causa hujus vitae quae exercetur in corpore physico
          organico, concludemus demonstrative quod anima est actus primus physici organici corporis
          : et sic concludemus superius inductam diffinitionem per eam quae dicit causam ejus, sicut
          diximus in exemplo geometrico jam inducto.</p>
      </div>
    </body>
  </text>
</TEI>