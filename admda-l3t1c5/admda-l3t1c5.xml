<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT V.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT V.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l3t1c5">
        <head xml:id="admda-l3t1c5-Hd1e128">CAPUT V.</head>
        <head xml:id="admda-l3t1c5-Hd1e131" type="question-title">De improbatione erroris Antiquorum qui dixerunt quod intelligere
          et sentire sunt idem.</head>
        <p xml:id="admda-l3t1c5-d1e134">Quoniam autem, sicut diximus superius, duabus differentiis quibus animatum differt ab
          inanimato Antiqui praecipue diffiniunt animam, motivo secundum locum scilicet, et in eo
          quod ipsa discernit et intelligit et sentit, videtur eis quod intelligere et sapere, quod
          tamen simplicissimum intelligere est, sit corporalibus instrumentis perfectum, sicut
          quoddam sentire. Dicebant enim quod intelligere est secundum phantasiam re non praesente
          operari : et syllogizabant hoc ex duabus affirmativis in secunda figura, dicentes quod
          sensui interiori convenit judicare et discernere aliquid entium cujus forma est apud ipsum
          : et intellectui convenit idem : ergo intelligere est quoddam sentire. Et in hoc errore
          fuit Empedocles, qui dixit voluntatem et appetitum augeri vel minui ad praesens
          delectabile, tam in hominibus quam in animalibus aliis : voluntas autem et appetitus non
          sunt nisi de aliquo apprehenso, cujus habetur jam notitia. Id ergo quod auget
          praesentialiter voluntatem et mutat eam, est id quod semper sapere altera et altera
          praestat : praesens ergo praestat sapere et intelligere : praesentia autem est secundum
          formam corporalem, sicut jam ante ostendimus : ergo intelligere et sapere est secundum
          praesentiam corporalem, sicut et sensus. Idem autem vult et illud dictum quod Homerus
          dixit, qui dixit quod talis est intellectus in terrenis hominibus, <cb ed="#B5" n="b"/>
          <!-- 321 b --> qualem in die ducit sive conducit pater deorum et virorum : pater enim
          deorum coelestium, id est, planetarum est sol, eo quod attribuit eis lumen et motum, sicut
          in libro de Coelo et Mundo ostendimus. Et idem est pater virorum, quia homo generat
          hominem ex materia et sole. In die autem per lucem conducit sol calorem ab interioribus ad
          organa sensuum exteriora, et perficit operationes sensibiles : et si talis est
          intellectus, tunc intellectus est virtus corporea, sicut et sensus.</p>
        <p xml:id="admda-l3t1c5-d1e141">Unde omnes hi opinantur quod intelligere sit perfectivum organo corporeo sicut et sentire
          : et isti sunt qui dicunt quod non contingit sentire nec intelligere, nisi simile simili,
          sicut declaravimus in primo libro ubi posuimus principia rationum disputationis istius de
          animae natura. Et hoc mirum fuit de Antiquis : quia licet dicerent causam quare res
          sentitur et scitur, non dixerunt deceptionis causam et ignorantiae, et hoc non fecerunt,
          cum tamen error et ignorantia magis sint propria animalibus, cum pluribus animalibus
          conveniant quam scientia. Et anima plus temporis perficit in errore quam in scientia :
          quia infantia et pueritia et senium in errore perficiuntur, et a paucis quaedam pars vitae
          parva adhibetur scientiae. Quidam autem videntes non causari scire nisi per hoc quod
          dixerunt simile simili sentiri et intelligi, et concedentes animam esse compositam ex
          omnibus quae sunt, dixerunt errorem et ignorantiam omnino nihil esse, sed omnia quae
          videntur alicui, esse vera. In qua opinione fuerunt plurimi Philosophorum, in tantum quod
          dixerunt contraria et contradictoria simul esse vera, quando uniuntur diversis : et hoc
          oportuit eos dicere aut concedere, quod deceptio et <pb ed="#B5" n="322"/> <cb ed="#B5" n="a"/> ignorantia causabantur ex tactu corporali dissimilis alicujus ad animam : et tunc
          sequebatur animam non ex omnibus componi, sed ex quibusdam : et quando illa ex quorum
          similibus erat composita, tangebant eam, tunc habuit discretionem sensus et intellectus de
          rebus illis, et quando tetigit eam aliquid cujus non erat similitudo apud eam, tunc
          generabatur deceptio et ignorantia : quia hoc contrarium est illi dicto eorum, quo dicunt
          quod simile simili cognoscitur : contraria autem causantur a contrariis secundum istos :
          et ideo similitudo tangentis ad tactum causat scientiam, et dissimilitudo ejusdem tactus
          causavit ignorantiam et deceptionem. Error autem dicti istius inde deprehenditur : quia
          expressum in omnibus videtur, quod tam scientia quam deceptio sunt contrariorum eadem : et
          sic falsum dicunt, quod similis sit scientia, et dissimilis ignorantia et deceptio.</p>
        <p xml:id="admda-l3t1c5-d1e148">Quod autem falsum dicatur etiam in hoc quod idem dicunt sentire et sapere, manifestum est
          ex his quae nunc inducemus : sentire enim est in omnibus aliquo modo animalibus,
          intelligere autem in paucis de numero animalium. Sed nec etiam intelligere communiter
          acceptum quod est quicumque actus rationis in quo est intelligere recte et non recte :
          recte enim intelligere est secundum virtutes intellectuales, quae sunt sapientia, et
          prudentia, et scientia, et opinio vera : non recte autem intelligere sive non vere
          intelligere, est secundum habitus contrarios istis habitibus : et hoc intelligere
          communiter dictum non est idem cum sentire : sensus enim propriorum sensatorum semper est
          verus et inest omnibus animalibus, intelligi autem, sicut jam diximus, convenit et falso,
          et nulli inest animali nisi cui inest ratio.</p>
      </div>
    </body>
  </text>
</TEI>