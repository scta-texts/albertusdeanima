<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT VII.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT VII.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l3t2c7">
        <head xml:id="admda-l3t2c7-Hd1e128">CAPUT VII.</head>
        <head xml:id="admda-l3t2c7-Hd1e131" type="question-title">Et est digressio declarans opinionem Averrois, et improbationem
          ejusdem.</head>
        <p xml:id="admda-l3t2c7-d1e134">Post omnes autem istos venit <name ref="#Averroes">Averroes</name>, qui gloriatur quod
          ipse solus satisfecerit omnibus dubiis, eo quod ipse omnia quae dicit <name ref="#Aristotle">Aristoteles</name> de intellectu possibili visus est salvare. Concedit
          enim quod sicut sensus se habet ad sensibilia, sic intellectus se habet ad intelligibilia
          recipiendo ea : sed dicit quod non est omnino simile, licet in aliquo sit simile, sicut et
          <name ref="#Aristotle">Aristoteles</name> dicit non esse impassibilitatem sensus eamdem
          cum impassibilitate intellectus. Dicit enim universale quod intelligitur, habere duplex
          subjectum. Unum quidem quo est verum, et alterum quo est unum entium mundi. Et vocat
          subjectum quo est unum particulare secundum rem, eo quod in eo quod res est vel non est,
          notitia animae vera est vel falsa, cum veritas intellectus sit adaequatio rerum et
          intellectuum : et quoad hoc subjectum est <pb ed="#B5" n="341"/> <cb ed="#B5" n="a"/> in
          potentia universale, quia confusum est in particulari, et est in aliquo sensibilium
          potentiarum. Et hoc modo universale non est unum entium mundi quod vocamus universale :
          quia universale prout est unum entium mundi, quod vocamus universale, quod dividitur
          contra particulare, secundum eum, et secundum veritatem est in solis nudis et puris
          intellectibus, et non in rebus extra animam. Et de hoc tamen alibi tempus erit
          inquirendum. Sed quae hic dicimus, tantum ad suae intentionis manifestationem inducuntur.
          Dicitur igitur quod cum universale habeat duplex subjectum, quod non habet transmutationem
          nisi ex subjecto quo est unum : quia ex illo educitur potentia ad actum, sic indiget fieri
          et tempore aliquo, et ex illo etiam inducitur lassitudo per frequens intelligere : ex
          subjecto autem quo efficitur ens in mundo, non habet transmutationem, sed recipitur in eo
          sine transmutatione aliqua sicut determinans et distinguens a determinato et distincto.
          Sicut enim supra diximus, quod sensus non est materia sensibilium, sed species, quae quia
          media est sensibilium, distinguitur et determinatur ab ipsa : sic etiam intellectus et
          multo amplius est species intelligibilium quae est privatio ad ipsa, sicut medium et non
          sicut materia ex qua educantur de potentia ad actum, sicut inferius ostendetur : et ideo
          sic subjicitur eis sicut determinatum subjicitur determinanti, et ideo non efficitur unum
          de intellectu possibili et intelligibili, sicut sunt unum materia et forma, vel sicut
          subjectum et accidens, sed potius sicut perfectio determinans est in determinato et
          perfecto : propter quod etiam formalis intellectus, quod est forma speculativa, non habet
          transmutationem ex intellectu possibili, sed ex phantasmate in quo est, sicut diximus. Et
          sic satisfacit Theophrasto quaerenti qualiter esse possit, quod intellectus pos<cb ed="#B5" n="b"/>
          <!-- 341 b -->sibilis sit separatus et intransmutabilis, et similiter agens, et tamen
          speculativus sit transmutabilis et temporalis sicut id quod exit de potentia ad actum ? Et
          in veritate in ista solutione bene satisfacit et verum dicit <name ref="#Averroes">Averroes</name>.</p>
        <p xml:id="admda-l3t2c7-d1e158">Iste autem propter superius inductas rationes, sicut fere omnes alii concedunt unicum
          possibilem esse intellectum in omnibus hominibus, et quod ad hoc sequitur, universalia
          esse eadem apud omnes, ex quibus est scientia omnium eorum quae sciuntur : et quod
          quaeritur, qualiter tunc intellectus et ista scientia uni uniantur et non alii ? solvit
          sicut alii dicunt intellectum nihil intelligere sine phantasmate, et non est idem apud
          omnes et jam nec scientiam elicitam esse eamdem apud omnes : et hoc sensisse <name ref="#Aristotle">Aristotelem</name> ubi dicit quod intellectus separatus a corpore non
          reminiscitur, quod sine phantasmate nihil intelligit, et hoc non retinet apud se quando
          absolvitur. Et iterum hoc est quod dicit <name ref="#Aristotle">Aristoteles</name>, quod
          intellectus corrumpitur alio quodam interius corrupto : hoc enim de speculativo est
          dictum, qui corruptionem non habet ex possibili in quo est, sicut diximus, sed potius ex
          phantasmate quod oportet esse unicum intellectum possibilem, sicut alii, et hunc fore
          immortalem : et ideo speciem hominis esse unicam et incorruptibilem dicit, quae non
          corrumpitur ex differentia quae constituit speciem, sed potius si corrumpitur, hoc habet
          ex genere : quia hanc speciem cum sua perfectione quae est scientia philosophiae, semper
          dicit manere unicam aliquibus hominibus, quando dicit, dicunt astronomi et <name ref="#Aristotle">Aristoteles</name>. Loca mundi vicissitudinaliter efficiuntur
          habitabilia, et inhabitabilia, et non destruitur habitatio quartarum mundi cito vel subito
          : sed cum non est habitata una quarta, tunc habitatur alia : et philosophia quando non est
          in una quarta, tunc est in alia : <pb ed="#B5" n="342"/> <cb ed="#B5" n="a"/> et hoc totum
          dicit ut sciatur quoniam intellectus speculativus ex possibili intellectu non habet
          transmutationem. Adhuc autem cum detur non esse unus in omnibus, cum ex dictis necessario
          probatum sit esse incorruptibilem, tunc maneret post mortem, et tunc secundum naturam
          foret otiosus, cum sit motivus corporis et non moveret tunc ad corpus, nisi diceremus quod
          ipse transiret de uno corpore in aliud corpus, sicut dixit Plato. Sed hoc est absurdum :
          quia tunc non multiplicarentur homines in diverso numero, sed oporteret quod tantum tot
          essent homines quot intellectus, sequeretur sic quod nunquam nasceretur aliquis homo, nisi
          alio homine mortuo, quod est ad sensum falsum et absurdum : propter quod <name ref="#Averroes">Averroes</name> dicit qualiter indeficienter unus existens semper movet
          aliquod corpus, et nunquam est sine corpore et sine scientia.</p>
        <p xml:id="admda-l3t2c7-d1e178">Probat autem dictum suum per duo quae videntur sibi esse necessaria : quorum unum est,
          quia omne quod numeratur, dividitur ex uno aliquo, cum divisio sit numeri causa : non
          autem dividitur secundum naturam nisi materia corporalis : quod igitur est omnino sine
          materia, indivisibile est et unicum : possibilis autem intellectus sine materia est omnino
          : igitur unicus et indivisibilis in omnibus. Inducit etiam <name ref="#Aristotle">Aristotelem</name> hoc sentientem in libro Coelo et Mundo, ubi probat unicum esse mundum
          : quoniam si essent plures mundi, oporteret quod plures essent coeli primi, et hi
          moverentur a diversis motoribus : et sic motores primi essent diversi : et numeratione
          autem numeratum habet materiam : erunt igitur materialiter motores primi. Ex quo vult
          habere quod secundum <name ref="#Aristotle">Aristotelem</name> numeratum numeratur per
          suam materiam divisam, et differentia numero sunt differentia per materiam : non autem
          differentia materialis invenitur qua numeretur intellectus possibilis : manet igitur
          unicus in omnibus hominibus. Aliud autem est deducens ad impossibile : <cb ed="#B5" n="b"/>
          <!-- 342 b --> quia si detur quod intellectus possibilis est unum aliquid, tunc receptum
          in ipso est sicut individuatum receptum, et sic non erit universale in ipso : omnes enim
          concorditer conveniunt in hoc, quod universale est universale ab universalitate
          intellectus in quo est, et quod non unitur huic et illi nisi per phantasma movens in uno
          aliter quam in alio.</p>
        <p xml:id="admda-l3t2c7-d1e192">Sed hoc videtur omnino mihi deliramento simile, et inducam ad hoc quatuor rationes
          fortissimas, quarum una est, quod nos scimus quod omne compositum efficitur hoc aliquid
          per unam formam substantialem, quae est sua perfectio prima, sicut in plerisque locis
          dicit <name ref="#Aristotle">Aristoteles</name>. Constat autem quod quilibet individuus
          homo est hoc aliquid : ergo sua forma est unica, quae est perficiens ipsum sicut prima
          perfectio : haec autem est anima rationalis, quam illi vocant intellectum possibilem :
          ergo ipse est unus in uno, et alius in alio. Secunda est, quoniam <name ref="#Aristotle">Aristoteles</name> dicit in prima philosophia contra Platonem loquens, quod principia
          rerum particularium sunt particularia, potissimum autem principiorum est forma : ergo ipsa
          est particularis in hoc particulari : et sic cum anima rationalis quae potissimum est
          intellectus possibilis, sit principium hujusmodi particularis, ipsa erit particularis.
          Tertia autem est, quod nullus motor unus specie et numero in eodem tempore utitur duobus
          motis ab ipso : quoniam nos videmus, quod nullus motorum coelestium habet duo corpora quae
          moveat, cum secundum numerum mobilium <name ref="#Aristotle">Aristoteles</name> probat
          esse numerum motorum : et similiter in artibus videmus quod nullus nauta duabus navibus
          simul utitur in una navigatione, nec textor duobus instrumentis in uno opere, et sic est
          in aliis. Si ergo detur unus numero esse possibilis intellectus, cum constet eum esse
          individuato corpori attributum, utetur ille multis motis ab ipso corporibus : quod omnino
          est contra rationem, et contra determinata in philoso<pb ed="#B5" n="343"/> <cb ed="#B5" n="a"/>phia. Quarta est, si esset unus numero intellectus qua est substantialis forma
          hominis, contingeret quod plures homines unam in numero haberent formam et non unam
          animalitatem : quoniam homo est animal ex sensitiva, et hoc individuatur : et homo est ex
          intellectu, qui non individuatur : et sic contingeret quod natura generis individuaretur,
          et differentia maneret universalis non individuata : et cum species secundum esse
          componatur ex utraque natura, contingeret quod idem individuatum sicut species, esset
          compositum ex individuato secundum esse, et ex non individuato, et ex corruptibili, quae
          omnia sunt absurdissima. Inconveniens autem quod illi conantur evadere, minus evadunt,
          scilicet qualiter uno intellectu existente in omnibus, non omnes accipiunt scientiam uno
          solo scientiam accipiente : quoniam licet phantasma moveat intellectum possibilem, tamen
          intellectus possibilis solus habet scientiam speculativam, et habet eam prout est communis
          omnium : et non potest dici quod secundum partem habeat, et secundum partem non habeat :
          quoniam indivisibilis substantia est intellectus : ergo necessario videtur sequi quod
          omnes habeant eam quorum est intellectus : et sic redit super eos inconveniens propter
          quod evadendum confinxerunt fere omnia quae dixerunt.</p>
      </div>
    </body>
  </text>
</TEI>