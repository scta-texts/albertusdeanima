<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT II.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT II.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l3t2c2">
        <head xml:id="admda-l3t2c2-Hd1e128">CAPUT II.</head>
        <head xml:id="admda-l3t2c2-Hd1e131" type="question-title">Qualiter intellectus possibilis sit natura quaedam immixta
          receptibilis omnium eorum quae sunt.</head>
        <p xml:id="admda-l3t2c2-d1e134">Ulterius autem de intellectu possibili loquens <name ref="#Aristotle">Aristoteles</name>,
          dicit quod ideo quoniam omnia intelligit apprehendendo formas omnium, necesse est quod sit
          immixtus, hoc est, non mixtus cum corpore sicut forma corporis, aut sicut forma quae est
          virtus in corpore. Forma enim corporis duplex est, simplicis scilicet et compositi.
          Simplicium autem formae quinque sunt, quae multiplicantur secundum numerum compositorum
          corporum, ex elementis quae sunt prima simplicia. Forma autem quae est virtus in corpore,
          <cb ed="#B5" n="b"/>
          <!-- 331 b --> est virtus organica animae vegetabilis vel sensibilis : et ideo laudandus
          est Anaxagoras qui veram dedit causam hujus, quod intellectus possibilis sit immixtus,
          quando dixit quod immixtus est ut imperet tanquam superior omnibus : et hoc est ut
          cognoscat omne despectum ab ipso : despectum enim vocat id cujus forma non informatur :
          has enim formas omnes despicit intellectus tanquam indignas sibi, quasi prohibentes ipsum
          intelligere. Si enim esset aliqua forma informatus ad hoc quod esset hoc aliquid, tunc hoc
          ipsum prohiberet, ne appareret ei in cognoscendo alienum et contrarium ab ipsa forma, et
          impediret omnis rei cognitionem quae objicitur ei : quia contrarium et diversum ab illa
          forma recipi in eo non posset, eo quod nec contraria nec disparata possunt esse in eodem :
          et id quod inesset ei, non haberet in potentia : et ideo si esset aliqua forma mixta,
          impediretur ne potentia intelligeret omnia materialia. Sic igitur eo quod est immixtus,
          est immaterialis et impassibilis, eo quod potest intelligere aliqua vel omnia, est aliquo
          modo de genere virtutum passivarum. Id enim quod est receptivum alicujus, non habet illud
          quod natum est recipere in specie, licet possit habere formam in genere cum his quae
          recipit convenientem. Diximus enim superius de organo tactus, quod recipit excellens se
          tangibile, cum tamen habeat media in se tangibilium : medium enim ab extremo differt
          specie, et convenit genere : ita etiam non est inconveniens intellectum possibilem habere
          quidem aliquam formam, qua efficitur unum de entibus mundi in genere naturae incorporeae,
          licet nullam habeat formam eorum quae intelliguntur ab ipso : eo quod illa forma qua
          determinatur in ens in genere naturae incorporeae, cum intellectis ab ipsa convenit in
          genere, et differt specie ab eis omnibus, sicut nos infra ostendemus : ista enim
          propositio qua dicitur, quod recipiens denudatum est a formis eorum quae recipere est
          natum, <pb ed="#B5" n="332"/> <cb ed="#B5" n="a"/> necessaria est in omnibus
          recipientibus, sicut probatur tam in materia quam in potentiis omnium sensuum : et ex isto
          necessario probatur, quod intellectus possibilis est in genere potentiarum passivarum et
          immixtus omnino, eo quod nulla est formarum quae recipiuntur in ipso, quae sunt aut formae
          corporum, aut formae quae licet non sint corporum, tamen sunt organicae in corpore : et
          per hoc concluditur ulterius, quod non est passibilis nec transmutabilis : quia nihil est
          passibile et transmutabile nisi mixtum. Quia autem est de genere virtutum passivarum,
          necesse est quod ipse sit motus ab aliquo quod est actu, sicut videmus potentias sensuum
          moveri : quoniam ideo quod sensibilia sunt in actu, ideo movent sensus qui sunt in
          potentia. Formae autem universales prout sunt in multis et non sunt divisae ab illis, non
          sunt nisi in potentia universales et intellectae sicut colores in potentia sunt in
          tenebris : tales autem formae non movere possunt intellectum : et ideo cogemur inferius
          investigare alium intellectum agentem, qui formas faciat actu separatas et universales, ut
          movere possint intellectum possibilem, qui faciat in formis rerum particularibus quod lux
          facit in coloribus.</p>
        <p xml:id="admda-l3t2c2-d1e148">Ex omnibus autem his concludit <name ref="#Aristotle">Aristoteles</name> quod intellectus
          possibilis non est natura aliqua specificata per formam : quia id quod est potentia omnia,
          non potest esse specificatum, sicut nec prima materia specificata est per aliquam formam,
          sed ad hoc tantum est natura ejus posita potentialiter ut sit vocatus intellectus
          possibilis. Et in haec duo dividitur, quorum unum est quod est intellectus, et alterum
          quod est possibilis : et per hoc quod est intellectus, determinatur in ens quoddam
          incorporeae naturae : per hoc <cb ed="#B5" n="b"/>
          <!-- 332 b --> autem quod est possibilis respectu omnium, oportet quod privetur omnium
          formis quae potentia sunt in ipso. Utrum autem intellectualitas sua specificando eum in
          ens naturae incorporeae, claudat et diminuat potentialitatem suam ad intelligibilia,
          inquiremus posterius. Hunc autem possibilem intellectum vocamus intellectum generaliter,
          per quem anima res opinatur probabiliter et intelligibiliter distinguendo unum ab alio, et
          cogitat cum ratione, et nihil est actu eorum quae sic diversimode judicat antequam actu
          intelligat et distinguat ea, sicut omnes potentiae passivae nihil eorum sunt a quibus
          moventur ante habitum formarum suorum motorum : ad hoc enim movetur, quod dent eis suas
          formas : et post motum illum ea quae moventur, habent eas in actu : hoc tamen in
          intellectu possibili aliter est quam in aliis potentiis passivis, sicut in sequentibus
          declarabitur. Ecce haec est intentio <name ref="#Aristotle">Aristotelis</name> de natura
          possibilis intellectus, quem posteriores eo Peripatetici hanc usque in diem exponunt : et
          nullus ad plenum intellexit ob dubiorum difficultatem quae sunt in dictis istis.</p>
      </div>
    </body>
  </text>
</TEI>