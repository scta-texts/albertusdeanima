<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CAPUT III.</title>
        <author ref="#Albert">Albertus Magnus</author>
        <respStmt>
          <name xml:id="JW">Jeffrey C. Witt</name>
          <resp>TEI encoder</resp>
        </respStmt>
        <respStmt>
          <name>Mitchell Elvidge</name>
          <resp>Text Preparation</resp>
        </respStmt>
        <respStmt>
          <name>Tatianna Bechal</name>
          <resp>Text Preparation</resp>
        </respStmt>
        <respStmt>
          <name>Bruno Tremblay</name>
          <resp>Text Preparation</resp>
        </respStmt>
      </titleStmt>
      <editionStmt>
        <edition n="0.0.0-dev"> <title>CAPUT III.</title> <date when="2017-11-11">November 11,
          2017</date> </edition>
      </editionStmt>
      <publicationStmt>
        <authority>SCTA with <ref target="http://albertusmagnus.uwaterloo.ca/">Alberti Magni
          e-corpus</ref> </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0">Creative Commons Attribution 4.0 International</ref> </p>
        </availability>
      </publicationStmt>
      <sourceDesc>
        <listWit>
          <witness xml:id="B5" n="Borgnet1890v5">Borgnet 1890, Volume 5</witness>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/master/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2017-11-11" status="draft" n="0.0.0"> <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="admda-l2t2c3">
        <head xml:id="admda-l2t2c3-Hd1e128">CAPUT III.</head>
        <head xml:id="admda-l2t2c3-Hd1e131" type="question-title">De improbatione erroris Empedoclis circa motum et causam
          nutrimenti.</head>
        <p xml:id="admda-l2t2c3-d1e134">Empedocles autem loquens de motu nutrimenti ad partes et membra ejus quod aliter non bene
          dixit, addens dictis suis augmentum accidere plantis : deorsum quidem, propter id quod
          terra sic fertur naturaliter deorsum : sursum autem, propter ignem qui movetur sursum. Et
          fuerunt rationes inducentes Empedoclem praecipue tres, quarum una est : quia videbat motum
          nutrimenti esse naturalem, et naturalem habet finem determinatum in natura : tractum autem
          esse motum violentum, sicut manifestum est ex VII Physicorum : et ideo ne diceretur
          nutrimentum trahi ad membra per virtutem membrorum, dixit quod naturaliter movetur ad illa
          per naturalem motum elementorum, quae commixta sunt in alimento. Alia vero ratio est, quia
          videmus elementa per aliquem suum actum remanere immixta : et ideo dicebat quod etiam suos
          motus naturales retinebant. Tertia ratio fuit, quia in omni animato videbat membra
          inferiora habere nutrimentum grossum et terrestre, superiora autem habere alimentum
          subtile et calidum. Similiter autem in senibus, in quibus deficit calor, videbat inferiora
          membra plus nutriri quam superiora : et in juvenibus, in quibus est multum calidum, membra
          superiora plus nutriri quam in<pb ed="#B5" n="218"/> <cb ed="#B5" n="a"/>feriora, quia in
          eis calor ignis multam ad se trahit materiam, et illa multiplicata multum elevatur sursum,
          et parum deorsum. Eadem autem causa est, quod in mulieribus membra inferiora multum
          augentur, sicut crura, et nates, et membra superiora habent gracilia, sicut brachia et
          humeros : quia frigiditas vincens in eis ingrossat nutrimentum, quod ponderositate sua
          trahitur inferius. Videbat nihilominus in omni nutrimento dominari aquam et terram, et
          ideo putabat haec non moveri sursum, nisi prius essent conversa in ignem vel ignita. Haec
          igitur sunt quae induxerunt Empedoclem. Errabat autem Empedocles dupliciter. Uno quidem
          modo, quod non bene accepit intentionem ejus quod est superius, et intentionem ejus quod
          est inferius : quia non idem est sursum et deorsum animati corporis et mundi : quia in
          mundo sursum et deorsum differunt et opponuntur situ tantum, sed in corporibus animatis
          differunt figura membrorum et officio. In omni enim animato dicimus quod caput est
          superius corporis ejus, et tamen videmus quod bestiarum caput est pronum in terram, et non
          rectum, nisi solius hominis, sicut Ovidius dixit de Deo, quod <quote xml:id="admda-l2t2c3-Qd1e140">Os homini sublime
          dedit, caelumque tueri Jussit, et erectos ad sidera tollere vultus.</quote> </p>
        <p xml:id="admda-l2t2c3-d1e144">Si ergo sic figura et officiis in corporibus animatis distinguuntur sursum et deorsum,
          tunc cum planta radices habeant ori animalium per officium similes, radix erit in plantis
          sursum, et rami erunt deorsum : quia non idem erit sursum in deorsum quod in mundo est
          sursum et deorsum : quia, sicut diximus, positiones istae in corporibus animatorum
          dicuntur eaedem vel similes diversae secundum opera, et non secundum situm mundi.</p>
        <p xml:id="admda-l2t2c3-d1e147"> <cb ed="#B5" n="b"/>
          <!-- 218 b --> Adhuc etiamsi concesserimus Empedocles quod idem sit mundo superius et
          corporibus animatis, nos videmus quod quaelibet pars nutrimenti fertur in contraria loca :
          quia fertur sursum et deorsum ubicumque sunt membra : talis enim motus non potest esse a
          virtute elementali. Si enim illa sint simplicia, habebunt motus simplices. Si autem
          composita, praevalebit motus dominantis in mixto. Oportet igitur quod motus iste sit ab
          alia virtute quae non est elementalis, neque consequens commixtionem elementi : hanc autem
          vocamus animam : ergo erit ab anima. Aliter enim evellerentur a se invicem quae in
          contraria loca feruntur, et praevaleret dominans elementum. Universaliter autem nunquam
          evelluntur quando diu vivit planta vel animatum. Continens igitur ea non est elementalis
          virtus : et hanc, ut diximus, vocamus animam.</p>
        <p xml:id="admda-l2t2c3-d1e155">Rationes autem moventes Empedoclem non sunt difficiles ad solvendum. Ostendimus enim in
          VII Physicorum duplicem esse tractum : unum quidem in quo trahens per virtutem, quae
          omnino extrinseca est, trahit id quod trahit, et tractus iste est violentus. Alius autem
          est quando trahens aliquid suae virtutis generat in tracto, quae virtus innata in tracto
          facit ipsum moveri ad trahens, sicut trahitur ferrum a magnete, et hic tractus est
          naturalis. Sic trahitur cibus ad membra : eo quod virtus membri generatur in cibo, quae
          agente in se membro continue reducitur ad actum : et per illam alimentum movetur ad
          membrum sicut ad locum suae formae et speciei, in qua complementum accipit illius virtutis
          quae generata est in ipso per actionem animae quae est actus membrorum. Cum autem haec
          virtus non sit elementalis, sed animae quae est actus membrorum, constat quod naturaliter
          movetur, vel potius, si ita liceat loqui, animaliter movetur ad membra, et non per
          virtutem aliquam <pb ed="#B5" n="219"/> <cb ed="#B5" n="a"/> elementalem. Et quod dicit
          elementa aliqualiter remanere in mixto cibo, non juvat ad suae opinionis assertionem :
          quia elementa materialia efficiuntur, et virtus animae alimentum assimilans efficitur
          formalis et movens. Quod autem dicit grossius et terrestrius esse nutrimentum inferiorum
          membrorum, non generaliter est verum. Membrorum enim terrestrium, sicut sunt ossa,
          nutrimentum est terrestre : et membrorum aquaticorum, sicut est cerebrum, nutrimentum est
          aquaticum : et ossa sunt superius et inferius corpore, cerebrum tantum superius. Sed verum
          est quod in senibus et in mulieribus frigidis plus nutriuntur inferiora membra quam
          superiora, propter caloris defectum : quia calor est instrumentum animae, et deficiente
          instrumento, aut nullae fiunt operationes artis, aut non bene fiunt : sed ex hoc non
          probatur quod fiat nutrimentum virtute elementali, sed potius virtute animae cum aliquo
          defectu instrumenti : quia, secundum Empedoclem, nihil deberet de nutrimento in talibus
          ferri sursum, sed totum deorsum. Sic igitur patet quod non vere dixit Empedocles.</p>
      </div>
    </body>
  </text>
</TEI>